<!doctype html>
<html>
<head>
<!--<meta charset="gb2312">-->
  <meta charset="utf-8">
<title>进学解</title>
<meta name="keywords" content="进学解,韩愈,唐宋八大家" />
<meta name="description" content="《进学解》是唐代文学家韩愈创作的一篇古文，是作者假托向学生训话借以抒发牢骚之作。" />
<link href="../css/base.css" rel="stylesheet">
<link href="../css/share.css" rel="stylesheet">
  <link rel="stylesheet" href="../css/article.css">
<!--[if lt IE 9]>
  <script src="../js/modernizr.js"></script>
  <![endif]-->
<!--<script src="../js/scrollReveal.js"></script>-->
</head>
<body>
<header>
  <div class="title" data-scroll-reveal="enter right over 1s"><span>Nemophilist</span></div>
  <!--<div class="logo" data-scroll-reveal="enter right over 1s"><a href="/"><img src="../images/logo.png"></a></div>-->
  <nav class="topnav" data-scroll-reveal="enter bottom over 1s after 1s"><a href="../index.html"><span>首页</span><span class="en">Home</span></a><a href="../about.html"><span>关于我</span><span class="en">About</span></a><a href="../manshenghuo.html"><span>慢生活</span><span class="en">Life</span></a><a href="../learn.html"><span>碎言碎语</span><span class="en">Doing</span></a><a href="../mbfx.html"><span>古文欣赏</span><span class="en">Enjoy</span></a><a href="../learn.html"><span>学无止境</span><span class="en">Learn</span></a><a href="../gbook.html"><span>留言</span><span class="en">Saying</span></a></nav>
</header>
<article>
  <div class="container">
    <h2 class="ctitle"><b>古文欣赏</b> <span>好咖啡要和朋友一起品尝，好文章也要和同样喜欢它的人一起分享。</span></h2>
    <div class="blog" data-scroll-reveal="enter top" >
      <div>
        <h1>进学解</h1>
        <h2 class="author">韩  愈</h2>
        <div class="info">
          <img src="../images/hanyu.jpg" alt="韩愈" style="width: 220px;display: inline-block;top: 5px;left: -18px;position: relative;">
          <div style="width: 600px;display: inline-block;margin: 5px;top: -28px;position: relative;">韩愈（768-824），唐代文学家、哲学家。字退之，河南河阳（今河南孟州）人。自谓郡望昌黎，世称韩昌黎。贞元八年（792年）进士。曾任国子博士、刑部侍郎等职，因谏阻宪宗奉迎佛骨被贬为潮州刺史。后官至吏部侍郎。卒谥“文”。倡导古文运动，其散文被列为“唐宋八大家”之首，与柳宗元并称“韩柳”。其诗力求新奇，有时流于险怪，对宋诗影响颇大。有《昌黎先生集》。</div>
        </div>
        <br />
        <br />
        <br />

        <div>
          <p>国子先生晨入太学，招诸生立馆下，诲之曰：“业精于勤，荒于嬉；行成于思，毁于随。方今圣贤相逢，治具毕张。拔去凶邪，登崇畯良。占小善者率以录，名一艺者无不庸。爬罗剔抉，刮垢磨光。盖有幸而获选，孰云多而不扬？诸生业患不能精，无患有司之不明；行患不能成，无患有司之不公。”</p>
          <p>言未既，有笑于列者曰：“先生欺余哉！弟子事先生，于兹有年矣。先生口不绝吟于六艺之文，手不停披于百家之编。记事者必提其要，纂言者必钩其玄。贪多务得，细大不捐。焚膏油以继晷，恒兀兀以穷年。先生之业，可谓勤矣。</p>
          <p>觝排异端，攘斥佛老。补苴罅漏，张皇幽眇。寻坠绪之茫茫，独旁搜而远绍。障百川而东之，回狂澜于既倒。先生之于儒，可谓有劳矣。</p>
          <p>沉浸醲郁，含英咀华，作为文章，其书满家。上规姚姒，浑浑无涯；周诰、殷《盘》，佶屈聱牙；《春秋》谨严，《左氏》浮夸；《易》奇而法，《诗》正而葩；下逮《庄》、《骚》，太史所录；子云，相如，同工异曲。先生之于文，可谓闳其中而肆其外矣。</p>
          <p>少始知学，勇于敢为；长通于方，左右具宜。先生之于为人，可谓成矣。</p>
          <p>然而公不见信于人，私不见助于友。跋前踬后，动辄得咎。暂为御史，遂窜南夷。三年博士，冗不见治。命与仇谋，取败几时。冬暖而儿号寒，年丰而妻啼饥。头童齿豁，竟死何裨。不知虑此，而反教人为？”</p>
          <p>先生曰：“吁，子来前！夫大木为杗，细木为桷，欂栌、侏儒，椳、闑、扂、楔，各得其宜，施以成室者，匠氏之工也。玉札、丹砂，赤箭、青芝，牛溲、马勃，败鼓之皮，俱收并蓄，待用无遗者，医师之良也。登明选公，杂进巧拙，纡馀为妍，卓荦为杰，校短量长，惟器是适者，宰相之方也。昔者孟轲好辩，孔道以明，辙环天下，卒老于行。荀卿守正，大论是弘，逃谗于楚，废死兰陵。是二儒者，吐辞为经，举足为法，绝类离伦，优入圣域，其遇于世何如也？今先生学虽勤而不繇其统，言虽多而不要其中，文虽奇而不济于用，行虽修而不显于众。犹且月费俸钱，岁靡廪粟；子不知耕，妇不知织；乘马从徒，安坐而食。踵常途之役役，窥陈编以盗窃。然而圣主不加诛，宰臣不见斥，兹非其幸欤？动而得谤，名亦随之。投闲置散，乃分之宜。若夫商财贿之有亡，计班资之崇庳，忘己量之所称，指前人之瑕疵，是所谓诘匠氏之不以杙为楹，而訾医师以昌阳引年，欲进其豨苓也。</p>
        </div>
      </div>
    </div>
  </div>
</article>
<footer> Design by Nemophilist</footer>
<script>
	if (!(/msie [6|7|8|9]/i.test(navigator.userAgent))){
		(function(){
			window.scrollReveal = new scrollReveal({reset: true});
		})();
	}
</script>
</body>
</html>
